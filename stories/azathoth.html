<!DOCTYPE HTML PUBLIC "-//W3C//DTD HTML 4.01//EN"
   "http://www.w3.org/TR/html4/strict.dtd">
<html>

<head>
  <title>H. P. Lovecraft &mdash; Azathoth</title>
  <meta http-equiv="Content-Type" content="text/html; charset=utf-8">
  <link rel="stylesheet" type="text/css" href="../style.css">
</head>

<body>
<h1>Azathoth</h1>

<div id="story">
<p>Když si stáří podmanilo svět a z myslí lidí se vytratil údiv; když šedá města vzpínala k zakouřenému nebi vysoké věže ponuré a ohavné, v jejichž stínu nikdo nemohl snít o slunci nebo rozkvetlých lukách Jara; když učenost zbavila Zemi jejího závoje krásy a básníci již více nepěli, leč o pokřivených přízracích vídaných zkaleným zrakem obráceným do nitra; když toto vše nastalo a dětinské naděje navždy zmizely, jeden muž opouštěl život a vydával se pátrat do míst, kam prchly sny světa.</p>

<p>Málo je psáno o jméně a obydlí toho muže, neb obojí patřilo jen do světa bdících; přesto se říká, že obojí bylo nejasné. Postačí říci, že pobýval ve městě vysokých zdí, kde panoval sterilní šerosvit, že se celý den lopotil mezi stíny a vřavou, večer se vraceje domů do pokoje, jehož jediné okno se neotvíralo do otevřených polí a hájů, ale do šerého dvora, odkud další okna zírala v mdlé beznaději. Tímto průzorem bylo vidět jen zdi a okna, jedině když se člověk někdy hodně vyklonil, mohl vzhlédnout na drobné míjející hvězdy. A protože jen samé zdi a okna musejí brzy dohnat k šílenství člověka, který se mnoho oddává snění a četbě, vykláněl se obyvatel toho pokoje noc co noc a hleděl vzhůru, aby zahlédl alespoň střípek věcí mimo vysoká města a svět bdících. Po letech začal dávat pomalu plujícím hvězdám jména a následovat je ve svých představách, když k jeho lítosti vyklouzly z dohledu; až po čase se jeho zrak otevřel mnoha tajným vyhlídkám, o jejichž existenci nemělo běžné oko nejmenší ponětí. A jedné noci byla překlenuta mohutná propast, nebesa sužovaná sny se vedmula do okna osamělého pozorovatele, aby splynula s vydýchaným vzduchem jeho pokoje a učinila jej součástí svých ohromujících divů.</p>

<p>Tehdy do onoho pokoje vstoupily bouřlivé proudy indigové půlnoci třpytící se prachem ze zlata, víry prachu a ohně, vlnící se z vrcholných prostorů a zatěžkané vůněmi zpoza světů. Otupující oceány proudily dovnitř ozářeny slunci, jaká snad oko nikdy nespatří, majíce ve svých vírech podivné delfíny a mořské nymfy nezapamatovatelných hloubek. Bezhlučné nekonečno ovinulo onoho snílka a odneslo jej vzhůru, aniž se dotklo jeho těla strnule se vyklánějícího z osamělého okna; a po několik dní nezapsaných v lidských kalendářích jej slapy dálných sfér zvolna unášely, aby se připojil k průběhu jiných cyklů, které jej spícího něžně zanechaly na zeleném jitřním břehu, zeleném břehu vonícím lotosovými květy a lemovaném rudými hvězdami vodních hyacintů&hellip;</p>
</div>

<div id="metadata">
  <hr>
  <table>
    <tr><td>Autor</td><td><a href="http://cs.wikipedia.org/wiki/Howard_Phillips_Lovecraft">H. P. Lovecraft</a></td></tr>
    <tr><td>Překlad</td><td>Martin Doucha</td></tr>
    <tr><td>Licence</td><td>CC0</td></tr>
    <tr><td>Zdroj</td><td><a href="http://en.wikisource.org/wiki/Azathoth">WikiSource</a></td></tr>
  </table>
</div>

<div id="notes">
  <h2>Poznámky k překladu</h2>
  <ul>
    <li><i>Když si stáří podmanilo svět / When age fell upon the world</i> &mdash; Doslova &#8222;když věk dopadl na svět.&#8220;</li>
    <li><i>snít o slunci nebo rozkvetlých <b>lukách</b> Jara / dream of the sun or of Spring’s flowering <b>meads</b></i> &mdash; &#8222;Mead&#8220; obvykle znamená &#8222;medovina,&#8220; jenže tady je to knižní varianta slova &#8222;meadow&#8220; &ndash; louka.</li>
    <li><i>Tímto průzorem&hellip; / From that casement&hellip;</i> &mdash; &#8222;Casement&#8220; označuje klasické dvoukřídlé okno s panty po stranách. Pro příběh to ale není podstatné, v daném odstavci prostě bylo přeoknováno, tak autor tentokrát použil nějaké synonymum. &#8222;Průzor&#8220; sice není úplně to pravé, ale nic lepšího mě nenapadá.</li>
    <li><i>proudy indigové půlnoci / streams of violet midnight</i> &mdash; V originále jsou ty proudy fialové. Jenže &#8222;violet&#8220; zní podstatně honosněji a autor si tady zjevně dal obrovskou práci, aby čtenáře ohromil, takže &#8222;fialová&#8220; by kazila výsledný dojem.</li>
    <li><i>vlnící se z vrcholných prostorů / swirling out of the ultimate spaces</i> &mdash; V originále jsou v tomhle odstavci čtyři různé výrazy pro &#8222;vír&#8220; nebo &#8222;víření.&#8220; &#8222;Swirling&#8220; je jeden z nich, ale mě pro tenhle druh pohybu nenapadá vhodné české slovo, takže se proudy (nebo víry?) budou vlnit. Že nevíte, co jsou to ty &#8222;vrcholné prostory&#8220;? Já také netuším, co v originále znamená &#8222;ultimate spaces,&#8220; tak jsem ve slovníku vybral něco, co by se hodilo do zbytku odstavce. Mohl jsem napsat &#8222;ultimátní,&#8220; ale to by byla fušeřina.</li>
    <li><i>a zatěžkané vůněmi zpoza světů / and heavy perfumes from beyond the worlds</i> &mdash; Tady originál moc nedává smysl, protože tam nejspíš chybí slovo. Doslova by se ty proudy (víry?) měly vlnit &#8222;z vrcholných prostorů a těžkých vůní&#8220;, ale to se mi moc nezdá.</li>
    <li><i>Otupující oceány&hellip; / Opiate oceans&hellip;</i> &mdash; Doslova by ty oceány měly uspávat nebo utlumovat jako opium, ale lepší překlad mě nenapadá.</li>
    <li><i>Bezhlučné nekonečno <b>ovinulo</b> onoho snílka / Noiseless infinity <b>eddied around</b> the dreamer</i> &mdash; Poslední ze čtyř zmíněných výrazů pro &#8222;víření.&#8220;</li>
    <li><i>odneslo jej vzhůru / wafted him away</i> &mdash; &#8222;Waft&#8220; doslova znamená &#8222;způsobit, že se něco bude vznášet.&#8220; V tomhle případě navíc směrem pryč. Opět mě nenapadá lepší překlad.</li>
    <li><i>lemovaném rudými hvězdami vodních hyacintů&hellip; / starred by red camalates&hellip;</i> &mdash; &#8222;Camalates&#8220; bude nejspíš překlep, protože Google vševědoucí našel tohle slovo jen jako příjmení. V jiném zdroji je napsáno &#8222;camal<b>o</b>tes,&#8220; ale ani tady není úplně jasné, co to má být. Podle <a href="http://en.wikipedia.org/wiki/Camalote">anglické Wikipedie</a> je to buď vesnice v Belize, nebo rostlina Paspalum plicatulum, což je druh trávy. Vesnice nepřipadá v úvahu a tráva zase není červená ani nemá tvar hvězdy, takže do té věty moc nesedí. Španělská Wikipedie ale pod tímto názvem uvádí vodní rostlinu <a href="http://es.wikipedia.org/wiki/Camalote">Eichhornia crassipes</a>, česky <a href="http://cs.wikipedia.org/wiki/Tokozelka_vodn%C3%AD_hyacint">Tokozelka vodní hyacint</a>, která se do věty s trochou fantazie hodí.</li>
  </ul>

  <div><a href="../">Zpět na seznam překladů</a></div>
</div>
</body>
</html>
