<!DOCTYPE HTML PUBLIC "-//W3C//DTD HTML 4.01//EN"
   "http://www.w3.org/TR/html4/strict.dtd">
<html>

<head>
  <title>Robert Ervin Howard &mdash; Aha! aneb záhada královnina náhrdelníku</title>
  <meta http-equiv="Content-Type" content="text/html; charset=utf-8">
  <link rel="stylesheet" type="text/css" href="../style.css">
</head>

<body>
<h1>Aha! aneb záhada královnina náhrdelníku</h1>

<div id="story">
<p>Hawkshaw, velký detektiv, zamyšleně kouřil žváro, když do místnosti vtrhl Plukovník.</p>
<p>&#8222;Slyšel jste&#8212;&#8220; vyhrkl vzrušeně, ale Hawkshaw přezíravě zvedl ruku.</p>
<p>&#8222;Můj milý Plukovníku,&#8220; řekl. &#8222;Zbytečně se vzrušujete: chtěl jste mi říci, že královnin náhrdelník v ceně patnácti milionů šilinků byl ukraden z jejího budoáru a že Scotland Yard po zloději stále nenašel jedinou stopu, přestože Londýn obrátili naruby.&#8220;</p>
<p>&#8222;Vy jste zázrak, Hawkshawe,&#8220; zvolal obdivně Plukovník. &#8222;Jak jste to věděl?&#8220;</p>
<p>&#8222;Dedukce, můj milý Plukovníku,&#8220; odpověděl Hawkshaw a nenápadně zakryl noviny, ve kterých byla loupež podrobně vylíčena.</p>
<p>&#8222;Byl jste v paláci?&#8220; zeptal se.</p>
<p>&#8222;Byl,&#8220; zněla odpověď. &#8222;A přinesl jsem jedinou objevenou stopu. Tento zbytek doutníku našli přímo pod palácovým oknem.&#8220;</p>
<p>Hawkshaw popadl nedopalek a pečlivě jej prozkoumal.</p>
<p>&#8222;Aha!&#8220; zvolal. &#8222;Pachatel krádeže byl velmi vysoký hubený šilhající člověk s velkýma nohama. Nosí klobouk číslo 5.&#8220;</p>
<p>&#8222;Úžasné!&#8220; zvolal Plukovník, &#8222;a jak, smím-li se zeptat, jste to vydedukoval? Jak vůbec víte, že náhrdelník ukradl člověk, který kouřil tenhle doutník?&#8220;</p>
<p>&#8222;Ten nedopalek je na jednom konci rozšlápnutý. To dokazuje, že kuřák měl velkou nohu. Šlápl na něj a je potřeba značná váha, aby se takový doutník rozmáčkl. Že ten kuřák je náš zloděj jsem poznal z toho, že nedopalek je dlouhý a každý, kdo by snesl jediný šluk z takového doutníku, by jej dokouřil celý. Musí to být takový typ člověka. Zjevně jej upustil ve spěchu, když prchal.&#8220;</p>
<p>&#8222;Ale co ten klobouk? A co jeho výška a šilhání?&#8220;</p>
<p>&#8222;Když někdo kouří takové doutníky, tak obvykle nosí klobouk přibližně číslo 5. Jeho výšku a šilhání vysvětlím později.&#8220;</p>
<p>V tu chvíli někdo zaklepal na dveře. Plukovník otevřel a vešel stařec. Měl velké zelené brýle, značně se hrbil a měl bílé vlasy a dlouhý bílý plnovous.</p>
<p>&#8222;Vy jste ten slavný detektiv?&#8220; oslovil Hawkshawa. &#8222;Myslím, že mám stopu k té krádeži. Procházel jsem na protější straně ulice v době, kdy se měla odehrát ta loupež. Nějaký muž vyskočil z palácového okna a rychle odkráčel ulicí.&#8220;</p>
<p>&#8222;Mhm,&#8220; ozval se Hawkshaw, &#8222;co to bylo za člověka?&#8220;</p>
<p>&#8222;Měřil asi metr padesát a vážil asi 150 kilo,&#8220; zněla odpověď.</p>
<p>&#8222;Mhm,&#8220; podotkl Hawkshaw, &#8222;chtěl byste slyšet moji hypotézu?&#8220;</p>
<p>&#8222;S radostí,&#8220; odvětil stařec, když se usadil na nejlepší židli.</p>
<p>&#8222;Nuže dobrá!&#8220; začal Hawkshaw, načež vstal a přešel doprostřed místnosti, aby mohl gestikulovat, aniž by převrhl stůl. &#8222;V době spáchání loupeže se jistý muž vracel domů z rybolovu na Temži. Přes rameno nesl rybářský prut a cestou nakukoval do oken okolních domů, přestože se zdánlivě díval rovně před sebe, protože značně šilhal.&#8220; (V tu chvíli sebou návštěvník škubl.) Hawkshaw pokračoval, &#8222;Dotyčný pak konečně dorazil do Windsoru a cestou kolem paláce uviděl na mahagonovém stole ležet náhrdelník. Okno bylo otevřené a byť bylo vysoko nad zemí, zloděje napadlo, jak se k němu dostat. Byl to (a je to) velmi vysoký muž a měl dlouhý rybářský prut. Stoje na špičkách, nahodil oknem jako by chytal pstruha. Náhrdelník zasekl na první pokus a utekl, přičemž mu vypadl doutník. Navíc na doutník šlápl. Policii unikl snadno a chtěl uniknout i mně tím, že ke mně přišel v přestrojení a snažil se odvrátit podezření jiným směrem.&#8220;</p>
<p>S těmito slovy Hawkshaw přiskočil ke starci, chytil ho za plnovous a vší silou trhl. Stařec vykřikl, jak ho trhnutí zvedlo ze židle a mrštilo na podlahu. Hawkshaw zbledl. Že by si spletl osobu? Nohou se opřel o obličej starého pána, pevně uchopil jeho plnovous oběma rukama a znovu trhl. Něco povolilo a Hawkshaw i jeho oběť se rozplácli na podlaze, Hawkshaw v rukou třímal falešný plnovous a paruku. Zatímco se podvodník snažil vstát, což mu ztěžoval jeho dlouhý kabát, detektiv mrštně vyskočil na nohy a velmi obratně mu z nosu skopl obrovské zelené brýle.</p>
<p>Ze &#8222;starce&#8220; se vyklubal vysoký hubený šilhající muž s obrovskýma nohama!</p>
<p>Když vstal, Hawkshaw k němu vykročil s párem želízek.</p>
<p>&#8222;Jste zatčen,&#8220; řekl.</p>
<p>Muž uskočil dozadu a z kapsy vytáhl třpytivý příborový nůž.</p>
<p>&#8222;Nemám co ztratit! Střezte se!&#8220; řekl ostře.</p>
<p>V tu chvíli se Plukovník dostatečně vzpamatoval z úžasu, aby přistrčil hlaveň houfnice směrem na zloducha, a ten byl brzy spoután.</p>
<p>&#8222;Zavolejte policii, Plukovníku,&#8220; přikázal Hawkshaw a ze zlodějovy kapsy vyndal náhrdelník.</p>
<p>&#8222;K čertu!&#8220; sykl zloduch, &#8222;odhalili mě, přelstili mě, chytili mě! K čertu!&#8220;</p>
<p>&#8222;Ale Hawkshawe,&#8220; zeptal se Plukovník o několik hodin později, když si vyzvedli ohromnou odměnu za navrácení náhrdelníku. &#8222;Ale Hawkshawe, jak jste poznal, že to byl pachatel?&#8220;</p>
<p>&#8222;Můj milý Plukovníku,&#8220; odpověděl Hawkshaw, zatímco si s úsměvem zapaloval žváro, &#8222;ruce mu páchly po rybách.&#8220;</p>
</div>

<div id="metadata">
  <hr>
  <table>
    <tr><td>Autor</td><td><a href="https://en.wikisource.org/wiki/Author:Robert_Ervin_Howard">Robert Ervin Howard</a></td></tr>
    <tr><td>Překlad</td><td>Martin Doucha</td></tr>
    <tr><td>Licence</td><td>CC0</td></tr>
    <tr><td>Zdroj</td><td><a href="https://en.wikisource.org/wiki/Aha!_or_The_Mystery_of_the_Queen%27s_Necklace">WikiSource</a></td></tr>
  </table>
</div>

<div id="notes">
  <h2>Poznámky k překladu</h2>
  <ul>
    <li>Než se Arthur Conan Doyle proslavil se svým Sherlockem Holmesem, říkalo se v Americe všem detektivům lidově &#8222;hawkshaw,&#8220; podle jména detektiva z divadelní hry <a href="https://en.wikipedia.org/wiki/The_Ticket-of-Leave_Man_%28play%29">The Ticket-of-Leave Man</a> z roku 1863. Tahle povídka je ale inspirovaná komiksem <a href="https://en.wikipedia.org/wiki/Hawkshaw_the_Detective">Hawkshaw the Detective</a> od Guse Magera, který přímo paroduje Sherlocka Holmese. Hlavní postavy Magerova komiksu se původně jmenovaly <i>Sherlocko</i> a <i>Watso</i>, ale kvůli hrozbě žalobou od Arthura Conana Doyla je pak autor přejmenoval na Hawkshawa a Plukovníka. Pokud vám není jasné, jak jméno &#8222;Plukovník&#8220; souvisí s postavou Dr. Watsona, tak jen doplním, že Dr. Watson byl vojenský lékař v invalidním důchodu.</li>
    <li><i>kouřil žváro / smoking a stogy</i> &mdash; &#8222;Stogy&#8220; je dlouhý tenký levný doutník. Český název nejspíš neexistuje, tak jsem to od normálních doutníků a cigaret odlišil aspoň takto.</li>
    <li><i>velmi vysoký hubený šilhající člověk s velkýma nohama / a very tall, lank, gangling person, with very large feet and cross-eyed</i> &mdash; Slovo &#8222;gangling&#8220; znamená, že je někdo &#8222;samá ruka, samá noha.&#8220; Nenapadá mě žádný kratší překlad a pro příběh je podstatné hlavně to, že byl pachatel vysoký a hubený, tak jsem to jedno slovo vypustil.</li>
    <li><i>Nosí klobouk číslo 5. / He wears a number 5 hat.</i> &mdash; V kloboucích se nevyznám, takže mi smysl pasáží o klobouku uniká. Ale podle <a href="https://en.wikipedia.org/wiki/Hat#Hat_size">tabulky velikostí klobouků z Wikipedie</a> je číslo 5 dětská velikost, jak v USA, odkud pochází autor, tak v Británii, kde se odehrává děj.</li>
    <li><i>Šlápl na něj a je potřeba značná váha, aby se takový doutník rozmáčkl. / He stepped on it and it would take a great deal of weight to even dent a cigar like that.</i> &mdash; Když je na rozmáčknutí doutníku potřeba velká váha, tak jaktože byl pachatel hubený? A velká noha s rozmáčknutím také nepomůže, leda aby se lépe trefil.</li>
    <li><i>se vyklubal vysoký hubený šilhající muž s obrovskýma nohama / was revealed as a tall, gangling man with huge feet and cross-eyes</i> &mdash; Tentokrát jsem &#8222;gangling&#8220; přeložil jako &#8222;hubený,&#8220; protože to vystihuje nejdůležitější část významu.</li>
    <li><i>aby přistrčil hlaveň houfnice směrem na zloducha / to push the muzzle of a howitzer against the villain</i> &mdash; Každý správný vojenský důstojník má přece doma v návštěvním pokoji vlastní dělostřeleckou baterii.</li>
    <li><i>odhalili mě, přelstili mě, chytili mě! / tricked, foiled, baffled!</i> &mdash; V originálu padouch říká doslova &#8222;přelstěn, zastaven, zmaten!&#8220; Slovo &#8222;baffled&#8220; se navíc samo může používat ve všech třech uvedených významech.</li>
  </ul>

  <div><a href="../">Zpět na seznam překladů</a></div>
</div>
</body>
</html>
