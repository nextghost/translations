<!DOCTYPE HTML PUBLIC "-//W3C//DTD HTML 4.01//EN"
   "http://www.w3.org/TR/html4/strict.dtd">
<html>

<head>
  <title>H. P. Lovecraft &mdash; Co přináší měsíc</title>
  <meta http-equiv="Content-Type" content="text/html; charset=utf-8">
  <link rel="stylesheet" type="text/css" href="../style.css">
</head>

<body>
<h1>Co přináší měsíc</h1>

<div id="story">
<p>Nesnáším měsíc &mdash; bojím se ho &mdash; neb když někdy svítí na určité důvěrně známé a milované scenérie, mění je v neznámé a ohavné.</p>

<p>Bylo přízračné léto, když měsíc svítil na starou zahradu, kterou jsem se toulal; bylo přízračné léto omamných květin a dusných moří zeleně vyvolávajících divoké a mnohobarevné sny. A jak jsem kráčel podél mělkého křišťálového potoka, všiml jsem si nezvyklých vlnek mihotajících se žlutým světlem, jako by ty poklidné vody něco přitahovalo nepřemožitelnými proudy k podivným oceánům mimo náš svět. Tiché a třpytivé, zářící a zlověstné, ony měsícem prokleté vody uháněly nevím kam; zatímco se v opojném nočním větru třepotaly lotosové květy z obrostlých břehů a jeden po druhém beznadějně padaly do potoka, hrozivě odvířily pod klenutý vyřezávaný most a zíraly ven se zlověstnou odevzdaností klidných mrtvých tváří.</p>

<p>A jak jsem utíkal podél břehu zadupávaje spící květiny lhostejnýma nohama a tuze hnán k nepříčetnosti strachem z neznáma a vábením těch mrtvých tváří, zjistil jsem, že zahrada pod oním měsícem nemá konce; neb kde za dne stávaly zdi, rozprostírala se teď jen další zátiší stromů a cest, květin a keřů, kamenných bůžků a pagod, a zákrutů žlutě ozářeného potoka mezi travnatými břehy a pod groteskními mosty z mramoru. A rty mrtvých lotosových tváří smutně šeptaly, kázaly mi následovat, a já nezastavil své kroky, dokud se potok nestal řekou a nespojil se uprostřed mokřin vlnících se rákosem a pláží třpytivého písku s pobřežím obrovského bezejmenného moře.</p>

<p>Nenávistný měsíc svítil na ono moře a nad jeho bezhlasými vlnami se množily podivné vůně. A když jsem v něm uviděl mizet lotosové tváře, toužil jsem po sítích, abych je mohl zachytit a dozvědět se od nich tajemství, která měsíc vnesl do noci. Když se však měsíc přesunul na západ a klidný odliv ustoupil z mrzutého břehu, uviděl jsem v tom světle staré věže, jež vlny téměř odhalily, a bílé sloupy ověnčené trsy zelených řas. A s vědomím, že do tohoto zatopeného místa přišli všichni mrtví, jsem se zachvěl a již jsem více nechtěl mluvit s lotosovými tvářemi.

<p>Přesto, když jsem v dáli nad mořem zahlédl černého kondora sestupovat z nebe, aby si odpočal na rozlehlém útesu, s radostí bych ho zpovídal a zeptal se ho na ty, které jsem znal, když byli naživu. Na to bych se ho zeptal, kdyby nebyl tak daleko, jenže byl velmi daleko a zcela se ztratil z očí, když se přiblížil k tomu obřímu útesu.</p>

<p>Tak jsem sledoval odliv pod klesajícím měsícem a viděl třpyt věžiček, věží a střech onoho mrtvého crčícího města. A zatímco jsem se díval, můj nos se pokoušel uzavřít před vůně přebíjejícím puchem mrtvých celého světa; neb věru, na tomto odtrženém a zapomenutém místě se shromáždilo veškeré maso ze hřbitovů, aby je ohlodávali a hltali tuční mořští červi.</p>

<p>Nad těmito hrůzami se nyní měsíc skláněl velmi nízko, tuční červi z moře však ke krmení měsíc nepotřebují. A zatímco jsem sledoval vlny prozrazující svíjení červů pode mnou, pocítil jsem další zamrazení z dáli, kam slétl onen kondor, jako by mé tělo vycítilo nestvůru, kterou ještě nepostřehl můj zrak.</p>

<p>Vskutku se mé tělo nechvělo bez příčiny, neb když jsem pohlédl vpřed, uviděl jsem, jak nízko klesl odliv a odhalil tak mnohem více onoho obřího útesu, jehož vrcholek jsem viděl dříve. A když jsem zjistil, že ten útes byl jen černou čedičovou korunou strašlivé modly, jejíž obludné čelo se teď objevilo v šeru měsíčního svitu a jejíž odporná kopyta musejí trčet v pekelném bahně několik mil pod hladinou, ječel jsem a ječel, aby se ta potopená hlava nevynořila nad hladinu a nepodívala se na mne svýma vodou skrytýma očima, až se vytratí ten proradný a chlípný žlutý měsíc.</p>

<p>A abych té neúnavné věci unikl, vrhl jsem se s potěšením a bez váhání do oné smrduté mělčiny, kde tuční mořští červi obklopeni zarostlými zdmi a zatopenými ulicemi hodují na mrtvých celého světa.</p>
</div>

<div id="metadata">
  <hr>
  <table>
    <tr><td>Autor</td><td><a href="http://cs.wikipedia.org/wiki/Howard_Phillips_Lovecraft">H. P. Lovecraft</a></td></tr>
    <tr><td>Překlad</td><td>Martin Doucha</td></tr>
    <tr><td>Licence</td><td>CC0</td></tr>
    <tr><td>Zdroj</td><td><a href="http://en.wikisource.org/wiki/What_the_Moon_Brings">WikiSource</a></td></tr>
  </table>
</div>

<div id="notes">
  <h2>Poznámky k překladu</h2>
  <ul>
    <li><i>vlnek mihotajících se žlutým světlem / ripples tipped with yellow light</i> &mdash; V originále se píše, že vrcholky těch vlnek svítily žlutým světlem. Není řečeno, jestli je to světlo odrazem měsíčního svitu, nebo jiného původu.</li>
    <li><i>zadupávaje spící květiny / crushing sleeping flowers</i> &mdash; Tentokrát jsem si <a href="http://prirucka.ujc.cas.cz/?id=590">důkladně zkontroloval</a>, že ten přechodník je správně.</li>
    <li><i>kamenných bůžků / stone idols</i> &mdash; V originále jsou to &#8222;kamenné modly,&#8220; ale z kontextu mi nepřipadá, že by tam byly kvůli nějakým náboženským obřadům. Tak jsem z nich udělal bůžky. V angličtině slovo &#8222;idol&#8220; není tak spojené s náboženstvím jako česká &#8222;modla&#8220;.</li>
    <li><i>před vůně přebíjejícím puchem / against the perfume-conquering stench</i> &mdash; V originále se doslova píše, že ten puch si &#8222;podrobuje&#8220; vůně jako dobyvatel.</li>
    <li><i>na tomto odtrženém a zapomenutém místě / in this unplaced and forgotten spot</i> &mdash; V originále je to místo zapomenuté a &#8222;neumístěné&#8220;, nejspíš ve smyslu, že existuje mimo běžný prostor.</li>
    <li><i>veškeré maso ze hřbitovů / all the flesh of the churchyards</i> &mdash; Speciálně jsou to kostelní hřbitovy, ale v příběhu to nehraje žádnou roli.</li>
    <li><i>tuční mořští červi / puffy sea-worms</i> &mdash; V originále jsou ti mořští červi &#8222;opuchlí&#8220;. Pouze v posledním odstavci jsou tuční i v originále.</li>
    <li><i>jako by mé tělo vycítilo nestvůru / as if my flesh had caught a horror</i> &mdash; Doslova mělo vycítit nějakou blíže neurčenou hrůzostrašnou věc, ale díky následujícímu odstavci se to dá upřesnit na &#8222;nestvůru&#8220;.</li>
    <li><i>strašlivé modly / a shocking eikon</i> &mdash; Podle <a href="https://en.wiktionary.org/wiki/eikon">Wiktionary</a> je slovo &#8222;eikon&#8220; Lovecraftovou oblíbenou zkomoleninou slova &#8222;icon&#8220;, tedy ikona (náboženský obraz). V tomhle případě ale z kontextu vyplývá, že je to obří socha, takže narozdíl od kamenných bůžků na začátku jsem tohle přeložil jako modlu.</li>
    <li><i>aby se ta potopená hlava nevynořila nad hladinu a nepodívala se na mne svýma vodou skrytýma očima / lest the hidden face rise above the waters, and lest the hidden eyes look at me</i> &mdash; Doslova se tu píše &#8222;aby se ta skrytá hlava nevynořila nad vodu a aby se na mne nepodívaly ty [zatím] skryté oči.&#8220; V angličtině je jasné, že jsou ty oči skryté pod vodou. V překladu jsem to musel upřesnit, aby to nevyznělo, že to nějak souvisí s tvarem samotné sochy.</li>
  </ul>

  <div><a href="../">Zpět na seznam překladů</a></div>
</div>
</body>
</html>
