<!DOCTYPE HTML PUBLIC "-//W3C//DTD HTML 4.01//EN"
   "http://www.w3.org/TR/html4/strict.dtd">
<html>

<head>
  <title>Edgar Allan Poe &mdash; Oválný portrét</title>
  <meta http-equiv="Content-Type" content="text/html; charset=utf-8">
  <link rel="stylesheet" type="text/css" href="../style.css">
</head>

<body>
<h1>Oválný portrét</h1>

<div id="story">
<p>Zámek, do kterého se můj sluha rozhodl vniknout násilím, než aby mne těžce zraněného nechal strávit noc pod širým nebem, byl jedním z těch sídel mísících ponurost s majestátností, které se tak dlouho mračily uprostřed Apenin, o nic méně ve skutečnosti než v představách paní Radcliffové. Podle všeho byl opuštěn dočasně a velmi nedávno. Usadili jsme se v jedné z nejmenších a nejméně okázale zařízených komnat. Nacházela se v odlehlé věži zámku. Její výzdoba byla bohatá, ale zároveň potrhaná a starožitná. Zdi byly ověšené tapiseriemi a poseté rozmanitými trofejemi brnění mnoha tvarů vedle neobvykle velkého počtu téměř živých moderních obrazů v rámech s bohatými zlatými arabeskami. O tyto obrazy rozvěšené nejen po hlavních plochách zdí, ale i ve spoustě výklenků, které si vynutila bizarní architektura zámku &#8212; o tyto obrazy ve mně vyvolalo hluboký zájem zřejmě mé počínající delirium; takže jsem nakázal Pedrovi zavřít těžké okenice pokoje &#8212; neboť již byla noc &#8212; zapálit jazyky vysokého mnohoramenného svícnu stojícího u hlavy mé postele &#8212; a doširoka roztáhnout třásněmi lemované závěsy z černého sametu obklopující samotnou postel. O to vše jsem požádal, abych se mohl oddat když ne spánku, tak alespoň střídavě rozjímání o oněch obrazech a studování malého svazku, který jsme objevili na polštáři a který je sliboval popsat a kriticky zhodnotit.</p>
<p>Dlouho &#8212; dlouho jsem četl &#8212; a uchvácen, oddaně jsem zíral. Hodiny ubíhaly báječným kvapem a přišla hluboká půlnoc. Nespokojen s polohou svícnu, ztěžka jsem natáhl ruku, než abych rušil svého podřimujícího sluhu, a přemístil jsem svícen tak, aby vrhal více světla na knížku.</p>
<p>Jenže můj čin přinesl zcela nečekaný výsledek. Záře početných svící (neb jich bylo mnoho) nyní dopadala do zákoutí pokoje, které bylo dosud zahaleno temným stínem jednoho ze sloupků postele. V jasném světle jsem tak spatřil obraz předtím zcela nepovšimnutý. Byl to portrét mladé dívky právě dozrávající v ženu. Spěšně jsem obraz přelétl pohledem a zavřel jsem oči. Proč jsem to udělal, nebylo nejprve jasné ani mně samému. Ale dokud jsem měl víčka stále zavřená, prošel jsem si v duchu důvody, proč jsem je vůbec zavřel. Byla to spontánní reakce, abych získal čas na přemýšlení &#8212; abych se ujistil, že mne zrak nešálí &#8212; abych uklidnil a potlačil svou představivost pro mnohem střízlivější a jistější pohled. Za pár okamžiků jsem se opět upřeně zahleděl na ten obraz.</p>
<p>Nemohl jsem mít sebemenších pochyb, že již vidím jasně; neb první zazáření paprsků svící na plátno jako by rozptýlilo fantaskní otupělost, která pozvolna kalila mé smysly, a okamžitě mne vyplašilo k plné bdělosti.</p>
<p>Jak jsem již řekl, šlo o portrét mladé dívky. Byla to pouze hlava a ramena v provedení, které se technicky nazývá vinětace; ve velmi podobném stylu jako oblíbené hlavy od Sullyho. Ruce, hruď a dokonce i konečky zářivých vlasů se nezřetelně vytrácely do neurčitého, přesto hlubokého stínu, který tvořil pozadí celku. Rám byl oválný, bohatě pozlacený a jemně protkaný mareskou. Jako umělecký výtvor nemohlo být nic obdivuhodnějšího než onen obraz. Jenže mé náhlé a silné pohnutí nemohlo způsobit ani provedení toho díla, ani nesmrtelná krása její tváře. Ze všeho nejméně možné pak bylo, že si má představivost vytržená z polospánku spletla obraz s hlavou živé osoby. Okamžitě jsem si všiml, že zvláštnosti aranžmá, vinětace a rámu musely takovou myšlenku okamžitě zahnat &#8212; musely znemožnit o ní byť jen na vteřinku uvažovat. Během soustředěného přemýšlení o těchto faktech jsem zůstal, snad hodinu, v polosedě, v pololeže se zrakem přilepeným na portrét. Nakonec, uspokojen skutečným tajemstvím jeho účinku, jsem klesl zpět na postel. Kouzlo obrazu jsem objevil v absolutní živosti výrazu, která mne nejprve vyplašila, ale nakonec mne udivila, podmanila si mne a šokovala mne. S hlubokým a uctivým úžasem jsem vrátil svícen na původní místo. Když jsem zdroj svého rozrušení takto odstranil z výhledu, dychtivě jsem sáhl po svazku, který pojednával o obrazech a jejich minulosti. Po nalistování čísla označujícího oválný portrét jsem si přečetl následující vyhýbavá a svérázná slova:</p>
<p>&#8222;Byla to panna nejvzácnější krásy, a ne tak rozkošná jako plná veselí. A prokletá byla hodina, kdy spatřila, a zamilovala se, a provdala se za malíře. On, vášnivý, pečlivý, střídmý a již měl za nevěstu své Umění; ona panna nejvzácnější krásy, a ne tak rozkošná jako plná veselí; stále rozzářená a usměvavá, skotačivá jako mladá srnka; vše milovala a všeho si vážila; nenáviděla pouze Umění, které jí bylo sokem; obávala se jen palety a štětců a dalších nelibých nástrojů, které ji obíraly o náklonnost jejího milence. Pro tuto dámu tak bylo strašné, když malíř vyslovil touhu vyobrazit i svou mladou nevěstu. Jenže byla skromná a poslušná, a po mnoho týdnů pokorně seděla v tmavé vysoké komnatě ve věži, kde světlo prosvítalo na bledé plátno jen shora. Ale on, malíř, se vrhl s vervou do díla, které se táhlo hodinu za hodinou a den po dni. A byl to vášnivý, divoký a náladový muž, který se ztrácel ve svých představách; proto neviděl, jak sinavé světlo dopadající v osamělé věži podlamuje zdraví a ducha jeho nevěsty, až si všichni mimo něj povšimli jejího chřadnutí. Přesto se usmívala dál a stále dál, bez jediné stížnosti, protože viděla, že malíř (který byl velmi proslulý) se svého úkolu zhostil s nadšeným a palčivým potěšením a pracoval dnem i nocí, aby namaloval tu, která ho tolik milovala, avšak každým dnem byla slabší a skleslejší. A někteří, kdo na portrét pohlédli, mluvili konejšivě prostými slovy o jeho podobě, jako o ohromném divu, a o důkazu malířova umu o nic menšího než jeho hluboká láska k té, kterou namaloval tak nadmíru skvěle. Ale později, když se práce chýlila ke konci, nebyl do věže nikdo vpouštěn; neb malíř v zápalu práce pozbyl příčetnosti a odvracel oči od plátna jen zřídka, ani aby pohlédl na tvář své ženy. A vůbec se nedíval, zda na plátno nanáší tahy podle líček té, která seděla po jeho boku. A když uplynulo mnoho týdnů a zbývalo dodělat jen málo, pouze jeden tah na ústech a drobný odstín oka, duše dámy se opět rozjasnila jako skomírající plamen v hořáku lampy. A pak byl tah proveden a odstín nanesen; a malíř na okamžik zůstal stát očarován před dílem, které stvořil; ale hned poté, zatímco stále zíral, se začal třást, velmi zbledl, užasl a s hlasitým výkřikem &sbquo;To je vskutku život sám!&lsquo; se prudce otočil, aby pohlédl na svou milovanou &#8212; Byla mrtvá!&#8220;</p>
</div>

<div id="metadata">
  <hr>
  <table>
    <tr><td>Autor</td><td><a href="https://en.wikipedia.org/wiki/Edgar_Allan_Poe">Edgar Allan Poe</a></td></tr>
    <tr><td>Překlad</td><td>Martin Doucha</td></tr>
    <tr><td>Licence</td><td>CC0</td></tr>
    <tr><td>Zdroj</td><td><a href="https://en.wikisource.org/wiki/The_Oval_Portrait">WikiSource</a></td></tr>
  </table>
</div>

<div id="notes">
  <h2>Poznámky k překladu</h2>
  <ul>
    <li><i>obrazů v rámech s bohatými zlatými arabeskami / paintings in frames of rich golden arabesque</i> &mdash; <a href="https://cs.wikipedia.org/wiki/Arabeska_%28architektura%29">Arabeska</a> je umělecký vzor se silně stylizovanými rostlinnými motivy.</li>
    <li><i>fantaskní otupělost, která pozvolna kalila mé smysly / the dreamy stupor which was stealing over my senses</i> &mdash; Doslova &#8222;otupělost jako ve snu, která postupně kradla mé smysly.&#8220; Bohužel mě nenapadá lepší překlad než &#8222;fantaskní&#8220;.</li>
    <li><i>v provedení, které se technicky nazývá vinětace / what is technically termed a vignette manner</i> &mdash; Pojem &#8222;<a href="">vinětace</a>&#8220; v malířství označuje záměrné postupné rozmazání nebo zatmívání pozadí směrem k okrajům, aby vynikl hlavní prvek obrazu.</li>
    <li><i>oblíbené hlavy od Sullyho / favorite heads of Sully</i> &mdash; Tohle je zřejmě narážka na amerického malíře <a href="https://en.wikipedia.org/wiki/Thomas_Sully">Thomase Sullyho</a>, který namaloval portréty mnoha významných osobností své doby.</li>
    <li><i>jemně protkaný mareskou / filigreed in Moresque</i> &mdash; <a href="https://cs.wikipedia.org/wiki/Mareska">Mareska</a> je umělecký vzor podobný arabesce, ale méně stylizovaný. Slovo &#8222;filigreed&#8220; znamená, že ta mareska byla buď vyrobená z <a href="https://cs.wikipedia.org/wiki/Filigr%C3%A1n">filigránu</a>, nebo vytvořená technikou, která ve výsledku filigrán připomíná (třeba namalovaná tenkým štětcem). Kvůli té nejednoznačnosti jsem &#8222;filigreed&#8220; přeložil jako &#8222;jemně protkaný.&#8220;</li>
    <li><i>se zrakem přilepeným na portrét / with my vision riveted upon the portrait</i> &mdash; V originále je jeho pohled &#8222;přinýtovaný&#8220;.</li>
    <li><i>a ne tak rozkošná jako plná veselí / and not more lovely than full of glee</i> &mdash; Tahle fráze, která se v textu dvakrát opakuje, mi není úplně jasná. Přeložil jsem to doslovně a nejspíš to znamená, že ta dívka překypovala radostí ještě mnohem víc než byla krásná. Ale nejsem si tím jistý. České slovníky překládají slovo &#8222;glee&#8220; jako škodolibou radost, ale tenhle význam se sem vůbec nehodí. Spíš je to takový ten typ radosti, když se dítěti splní jeho největší přání.</li>
    <li><i>A prokletá byla hodina / And evil was the hour</i> &mdash; Slovo &#8222;evil&#8220; je obecně &#8222;zlo&#8220;. S prokletím nemá nic společného.</li>
    <li><i>kde světlo prosvítalo na bledé plátno / where the light dripped upon the pale canvas</i> &mdash; V originále světlo &#8222;kapalo&#8220; na plátno.</li>
    <li><i>mluvili konejšivě prostými slovy o jeho podobě / spoke of its resemblance in low words</i> &mdash; Frázi &#8222;in low words&#8220; také vidím poprvé a o jejím významu jsem toho ani po dlouhém pátrání moc nenašel. Mohlo by to znamenat, že mluvili potichu, ale podle výsledků hledání to spíš vypadá, že to označuje opak &#8222;vzletných frází,&#8220; tedy prostá slova. Slovo &#8222;konejšivě&#8220; je překlad sousloví &#8222;in sooth[e],&#8220; která v originále úplně na začátku věty.</li>
    <li><i>malíř v zápalu práce pozbyl příčetnosti / the painter had grown wild with the ardor of his work</i> &mdash; V originále se malíř doslova &#8222;stal divokým.&#8220;</li>
  </ul>

  <div><a href="../">Zpět na seznam překladů</a></div>
</div>
</body>
</html>
